---
cover: >-
  https://images.unsplash.com/photo-1700308234428-c619d7408fbd?crop=entropy&cs=srgb&fm=jpg&ixid=M3wxOTcwMjR8MHwxfHJhbmRvbXx8fHx8fHx8fDE3MDE5NDkxMzV8&ixlib=rb-4.0.3&q=85
coverY: 0
---

# ခုတ်မယ် ထစ်မယ် ပါးပါးလှီးမယ် OpenSSL

## စတင်ခြင်း

နည်းပညာပိုင်းဆိုင်ရာ လေ့လာတာပဲဖြစ်ဖြစ်၊ အလုပ်ခွင်ထဲမှာ အလုပ်လုပ်ရင်း system တွေ၊ router/firewall တွေကို setup up လုပ်တဲ့အခါပဲဖြစ်ဖြစ် စာရေးသူအတွက် အတွေးတခုအမြဲရှိတတ်ပါတယ်။ ကိုယ်စိတ်ကြိုက် configure လုပ်ပြီးတာနဲ့ လုံခြုံရေးအတွက်တကယ်ကို လုံလောက်ရဲ့လား၊ ကိုယ်မသိလိုက်ပဲနဲ့ အပြင်ကနေဝင်လို့ရတဲ့ ဝင်ပေါက်များရှိနေနိုင်လားဆိုပြီး အခါတိုင်းလိုလို စိတ်ပူတတ်ပါလေရဲ့။ ဒီလိုပဲ... ကိုယ့်ရဲ့ login တွေကို ဖန်တီးတဲ့အခါမှာ အရမ်းကိုရှုပ်ထွေးတဲ့ password တွေကို သေချာရွေးပြီး password manager တွေကို အသေအချာအသုံးပြုတတ်တဲ့ အလေ့အကျင့်တခုကို အရင်ကတည်း ရထားပါတယ်။ သိသလောက်တော့... နည်းပညာသမားတိုင်းမှာ အဲ့လိုမျိုးအလေ့အထ အယောက်တိုင်းရှိပုံမပေါ်ပါဘူး။ ဒါကြောင့်လည်း brown field environment တွေမှာ အလုပ်လုပ်ရတဲ့အခါ weak password တွေ၊ မလိုအပ်ပါပဲနဲ့ port forwarding လုပ်ထားတဲ့ setup တွေအများကြီးတွေ့ဖူးတယ်။ ဒါဟာ အလုပ်ခွင်ထဲမှာ အလုပ်လုပ်ရင်းတွေရတာတွေဖြစ်တဲ့အတွက်၊ အဲ့ဒီ router တွေ၊ firewall တွေ၊ system တွေက enterprise မှာသုံးဖို့အတွက် setup လုပ်ထားတာတွေကို ကြုံတွေ့ရတာပါ။ တခါတလေ... အဲ့လို setup လုပ်ပြီးတော့ထားခဲ့တဲ့ sysadmin တွေ၊ network admin တွေ အလုပ်ခွင်ထဲမှာဘယ်လိုများ လုပ်ကိုင်စားသောက်နေကြပါသလဲလို့တောင်တွေးမိတတ်ပါတယ်။ စာရေးသူ ကိုယ်တိုင်လည်း လုပ်ငန်းခွင်စဝင်ကာစမှာတော့ အဲ့လိုမျိုး setup တွေလုပ်ခဲ့ဖူးတာတော့ မငြင်းနိုင်ပေမယ့်၊ နေ့တိုင်းအလုပ်ခွင်မှာရော၊ အိမ်မှာပါ လေ့လာလေ့ကျင့်တာများလာပြီး တနေ့ထက်တနေ့ ပိုကောင်းလာအောင်၊ ပိုသိလာအောင်၊ ပိုအလုပ်ဖြစ်လာအောင် ပြောင်းလဲယူလာရပါတယ်။ အလုပ်တစ်ခုကို သေသေချာချာလုပ်ချင်တဲ့ လူတိုင်းလည်း အဲ့လိုပဲဖြစ်ကြမယ်ထင်ပါတယ်။

နောက်ပိုင်းမှာတော့ စာရေးသူကိုယ်တိုင်က အိမ်မှာပဲဖြစ်ဖြစ်၊ အလုပ်မှာပဲဖြစ်ဖြစ် system တွေကို setup လုပ်တဲ့အခါတိုင်း အမြဲတမ်း လုံခြုံရေးအသိတခုအမြဲကပ်တဲ့အကျင့်ဘယ်ကနေ ရမှန်းမသိရလာပါတော့တယ်။ ဖြစ်နိုင်တာတခါက လုပ်ငန်းခွင်အတွေ့အကြုံတွေများလာတာနဲ့အမျှ အခြားကိုယ့်ရဲ့ senior engineer တွေဘယ်လိုမျိုးလုပ်သလဲ၊ ဒါ့အပြင် သူတို့ဘယ်လိုမျိုးတွေးသလဲ ဆိုတဲ့အဆင့်ထိကို သတိထားပြီးတော့ လေ့လာတတ်တဲ့အတွက် အတတ်ပညာပါမက၊ အသိပညာပါ ပိုမိုလေ့လာခွင့်ရခဲ့တာတော့ အမှန်ပါ။ ကိုယ့်လုပ်ငန်းခွင်အတွက် အလုပ်ဖြစ်ရုံသာ ပညာရပ်တခုကိုတတ်မြောက်အောင် လေ့လာမယ်ဆိုရင်တော့ နည်းပညာသမားတစ်ယောက်အတွက် ဘောင်အရမ်းကိုကျဉ်းလွန်းပါတယ်။ ဥပမာ - ကိုယ်က network engineer မို့လို့ networking နဲ့ပတ်သတ်တဲ့ အကြောင်းအရာတွေပဲ လေ့လာမယ်၊ သိမယ် ဆိုရင်လည်း အလုပ်ဖြစ်ပါတယ်။ သို့သော်... နောက်တဆင့်ဆက်တက်ဖို့ပဲဖြစ်ဖြစ်၊ တမူထူးခြားအောင် အမျိုးမျိုးကောင်းမွန်အောင် တီထွင်ဆန်းသစ်ဖို့ပဲဖြစ်ဖြစ် စာရေးသူတို့ နည်းပညာသမားတွေအတွက်က အများကြီး သိဖို့လိုပါတယ်။ လေ့လာမူအပိုင်းမှာလည်း ရပ်ပစ်လို့မရတဲ့အတွက် နေ့စဉ်ဆိုသလို အသစ်အသစ်တွေကို ဖတ်မှတ်သင်ယူကြရပါတယ်။ နည်းပညာသမား တစ်ယောက်အနေနဲ့ လေ့လာမူကိုရပ်လိုက်တာနဲ့ old guard လို့ခေါ်တဲ့ ရှေရိုးစွဲသမားတစ်ယောက် ဖြစ်လာပါတော့တယ်။ ပြဿနာ အဲ့မှာစတော့တာပါပဲ။ DevOps တို့၊ Agile တို့၊ Lean တို့လိုမျိုး နည်းပညာအပိုင်းက cultural movement သမားတွေနဲ့ ထိပ်တိုက်တွေ့တဲ့အခါ တော်တော်လေးကို လုပ်ရကိုင်ရ ခက်လာနိုင်တာလည်း သဘာဝပါ။ နောက်ဆုံးတော့... စာရေးသူ တွေးမိတာတခုက team တစ်ခုလုံးကို mindset ကို စပြီးတော့ပြောင်းလဲပစ်ဖို့က အဓိကမလုပ်မဖြစ်လုပ်ရမယ့် လုပ်ငန်းတခုပါ။ Agile methodology တွေ၊ Lean workflow တွေ တခုတည်းနဲ့တော့ သိပ်ပြီးတော့အလုပ်မဖြစ်နိုင်ပါဘူး။ စာရေးသူအတွက်တော့... ရိုးရာ Level 1 Help Desk Support Tech ကနေ Sysadmin/Network Admin၊ အဲ့ကနေမှ System Engineer (MSP/DataCentre/Enterprise)၊ နောက်တခါ Network Engineer (ISP/WAN/Home Broadband)၊ ပြီးတော့ လူကငပျင်းမို့လို့ အခုတခါ Automation Engineer (IaC/System/Network) အဆင့်ဆင့် ဘဝကူးပြောင်းခဲ့ရပါတော့တယ်။ အခုထိလည်းဆက်ပြီးတော့ လေ့လာသင်ယူရတဲ့ လုပ်ငန်းစဉ်လည်း မရပ်တန့်နိုင်သေးတာတော့ အမှန်ပါ။

အခုတခါလည်း စာရေးသူအတွက် အလိုအလျှောက်ဖြစ်လာတဲ့ လေ့လာသင်ယူဖို့စိတ်ကူး အသစ်တခုအနေနဲ့ Offensive Security ကို မျက်စိကျနေမိပြန်ပါတယ်။ 







